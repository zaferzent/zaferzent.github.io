---           
layout: post
title: Yıl Olmuş 2013...
date: 2013-01-10 22:13:00 UTC
updated: 2022-08-25 21:28:48 UTC
comments: false
categories: Blog
---
2013'e gireli biraz oldu ancak ben yeni tanışma ve kaynaşma aşamasındayım. Şaka bir yana çok iyi geçmeyen sınav hazırlıkları ve sınavlar, geleceğe dönük zorlu hedeflerimin sebep olduğu bir nevi psikolojik çöküntü ve üzerine eklenen uykusuzluk sorunu sebebiyle iyi düşünüp, olumlu davranışlar sergileyip, olumlu kararlar alamıyordum. Bir an silkinip üzerimdeki olumsuzlukları atıp artık kendimi toparlama vaktinin geldiğini düşündüm ve öyle de oldu. Öyle ki son bir kaç gündür olaylara karşın sağlıklı düşünüp, doğru kararlar alıp, sağlıklı uyuyabiliyorum. <br /><br />Geride bıraktığımız 2012 yılı hayatımda radikal değişikliklerin olmadığı sıradan bir yıl gibi geçti aslında. Yaşamış olduğum en büyük olaylar eğitim ve kpss(kamu personeli seçme sınavı) oldu.  <br /><br />Devam etmiş olduğum üniversite(aöf) sonucunda yıl içerisinde aldığım on adet dersin yedi tanesini çalışma isteğimin olmamasından ötürü sadece derslere biraz göz gezdirip, biraz da soru çözerek geçebildim. Çok iyi bir sonuç olmasa  da en azından benim açımdan iyi sayılayacak bir sonuçla karşılaştım. Aslına bakılırsa başlangıçta biraz vasat bir durum söz konusuydu çünkü aöf sistemi değişmeseydi kafadan okulu bir yıl uzatmış olacaktım. Kaldığım üç dersi bu yıl alttan alıyorum ve son sınıftayım umarım kayıpsız bir şekilde, ders bırakmadan bu yıl bitirebilirim.  <br /><br />Geçen yılın benim açımdan diğer bir önemli konusuysa kpss oldu. Zira sırf eski bilgilerimi tazelemek ve kpss'de iyi bir sonuç alabilmek için 2011 yılının Eylül ayında kpss kursuna yazılıp amcalarla ve veletlerle kpss kursuna gittim. Tabi daha sonraları Şubat ayı gibi dershaneyi aksatmak zorunda kaldım. Dersaneyi aksattıktan kısa bir süre sonra kısa bir iş deneyimim de oldu ancak o da iyi bir deneyim değildi açıkçası. Kpss'de beklemediğim bir sonuçla karşılaşmadım 70 üstü 80 arası bir puan aldım. Beklemediğim bir sonuç olsa herhalde iyi bir sonuç alırdım.  <br /><a name='more'></a><br />Kpss sonucunun benim açımdan iyi geçmesinin bazı nedenleri var tabi ki. Yaz boyunca derslere biraz ağırlık verip çalışmayı yeğlemeyip Ankara, Mersin... gezilerindeydim. Tabi bunlar kısmen zorunlu olduğum gezilerdi(bahane). Eee ben böyle yaparsam tabi ki sonucu böyle beklediğim bir kötü sonuç olur. Puanım iyi olmadığı için 2012 yılı son merkezi atamalarda atanamadım artık önümdeki maçlara bakacağım. Bu arada kpss'ye 2011 yılında mezun olduğum Bilgisayar Programcılığı önlisans alanı ile girdim ve atamalarda bu alandan tercih yaptım. Yanlış hatırlamıyorsam bu bölümün atamaları 82-83 arası bir puanla kapandı. <br /><br />2013 yılının ilk günleri aöf sınavlarına kafa yormam ve sistemin değişmesi sebebiyle nasıl yol izlemem gerektiğini düşüne durdum. Farklı yayınların kitaplarını aldım ve üniversitenin kitapları kolay ve anlaşılır olmasa da o kitapların içeriğinden soruların çıkabileceğini düşündüğüm için özet geçerek ilk onlara çalıştım. Daha sonra aldığım diğer yayınların soruları çözdüm ancak sanırım çok fazla işe yaramadı ve sonucunda sınavlarda biraz hüsranla karşılaştım.  <br /><br />Sınavlar öncesinde bir de almak için geç kaldığım ehliyet işleri zorlukları vardı. Ehliyet kayıt işlemlerini halletmem için bazı gerekli teferruatları halletmem gerekiyordu. Bunlardan birisi de sağlık raporu almak idi ancak bir sağlık raporu almak için günlerce yol kat edip uğraşmam gerekti. Maalesef yıl olmuş 2013 ülke olarak biz hala teknolojinin nimetinden yararlanamıyoruz. <br /><br />2013 yılı içerisinde ve ileriye dönük gerçekleştirmeyi veya gerçekleşmesini umduğum bazı hedeflerim var. Öncelikli olarak tabi ki aöf'yi kayıpsız bir şekilde bitirmeyi, daha sonra merkezi veya açık atamalardan atanmayı umuyorum. Bunların yanında yine gerçekleştirmek zorunda olduğum yabancı dilde kendimi geliştirmek ve iyi bir iş deneyimi kazanmak da var. Tabi yazılım ve programlama alanları da bunlara dahil. Uzun bir süre önce merak saldığım python programlama dilinde kendimi geliştirmek 3-4 ay öncesinde giriş yaptığım Java programlama dilinde de artık gelişme ve sonuç bölümüne geçmeyi düşünüyorum. En azından bu programlama dillerinde temel düzeyde bir şeyler öğrenmeliyim kanaatindeyim. Son olarak tasarımdan anlayan ancak bir photoshop tasarım çizimi özürlüsü biri olarak çizimde de kendimi geliştirmeliyim. Photoshop çizimlerin kısmen Css/Html dökümünü yapabilsem de artık kendim de yeni farklı bir şeyler üretmeliyim. Tabi bunların yanında az-çok bilgi sahibi olduğum benim için olmazsa olmaz olan php'de de kendimi geliştirmek, seo konusunda da ne kadar bilgi sahibi olduğumu düşünsem de yeni bilgiler edinip kendimi geliştirmeliyim. <br /><br />Hedeflerim ve yapmayı düşündüklerim ne kadar fazla gibi görünse de çoğunda alt yapı sahibi olduğum için zorlanacağımı düşünmüyorum. Zorlanırsam da bırakırım olur biter, dünyayı ben kurtaracak değilim herhalde, dünyayı kurtaran adamın oğlu ne diye dünyaya gelmiş.  <br /><br />Yeni yıldan beklentilerimiz değil yeni yılda gerçekleşmesi için çaba sarf edeceğimiz amaçlarımız bunların gerçekleşmesi için sabır ve gücümüz olsun. Geç gelen yeni yıl mesajı misali...