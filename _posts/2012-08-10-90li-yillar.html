---           
layout: post
title: 90'lı Yıllar
date: 2012-08-10 20:57:00 UTC
updated: 2022-08-25 21:10:45 UTC
comments: false
categories: Genel
---
Hani hep 80'li yılları överler, özlerler ve bir de üzerine dizi film çekerler ya. Buna karşılık ben ve benim akranlarımın da övdüğü ve özlediği yıllar vardır o da 90'lar. 90'lı yılları ne kadar tam olarak yakalayamasam da biraz ucundan da olsa tutmuşum ve yaşamışım iyi ki de yaşamışım.<br /><br />90'lı yıllar günümüzdeki gibi teknoloji ile çok fazla içli dışlı olunmadığı, her evde bilgisayarın ve televizyonun olmadığı, ailelerin birbirlerine daha yakın ve sevgi dolu olduğu, en güzel ve en son çocukluk döneminin yaşandığı yıllardı. Belki de insanlık tarihinin yaşadığı en güzel son yıllardı.<br /><a name='more'></a><br />Ben Mersin'de doğmuştum ve 90'lı yılların bir kısmını Anadolu'nun bu güzel şehrinde geçirmiştim. Çok küçük olduğum için aslında Mersin'e dair ve Mersin'de yaşadıklarıma dair çok fazla şey hatırlamıyorum. İlk üç tekerlekli bisikletimi babam Mersin'de almıştı bana ve üzerinden indiğimi pek hatırlamıyorum. Zaten daha sonraları annemin rahatsızlığı(astım bronşit) ve doktorunun önerisi ile ben 5 - 6 yaşlarındayken şuan yaşamış olduğum küçük ama güzel bir yer olan Adıyaman'ın Gölbaşı ilçesine gelmek zorunda kalmıştık.<br /><br />90'lı Yıllarda Neler Oynanırdı ?<br />90'lı yıllarda oynadığımız çeşitli sokak oyunları vardı. Özellikle kızların oynadığı ve çok popüler bir oyun olan seksekti. Tabi kendimizi kandırmayalım biz erkekler de az oynamadık. Bazen kızların tehditleriyle bazen erkek arkadaş bulamadığımız zamanlarda, bazense mecbur kaldığımızda seve seve çok da iyi oynardık. Ama kızlara has ve kızlara daha çok yakışan bir oyundu o ayrı bir mesele :)<br /><br />Diğer Oyunlar :<br />Saklambaç,<br />Körebe,<br />Yedi kremit veya yedi taş,<br />Çelik çomak,<br />Yakar veya yakan top(bunun doğru ismini oldum olası öğrenemedim zaten),<br />Yerden yüksek,<br />Köşe kapmaca,<br />Birdir bir,<br />Çivi çakmaca (genelde kış ayları sonunda yerlerin ıslak olduğu toprak zeminde oynanırdı, çivi ile bir noktadan başlanır sıra ile çivi yere atılırdı, saplandıkça da noktalar arası çizgilerle rakibinin önünü tıkamaya ve onun daire içerisinde kalması sağlanırdı)<br />Minyatür kale futbol oyunu (en fazla dört kale olurdu ve kaleler küçük yaklaşık 1-1.5 metre genişlikte olurdu, herkes topa en fazla bir defa vurmak zorundaydı diye hatırlıyorum, ayrıca elle topu tutmak yasaktı panaltıydı, top elle tutulduğu takdirde penaltı yaptıran kişi arkası dönük bir şekilde topuğuyla penaltı kullanırdı)<br />Gazoz kapağı(Tasoların daha çıkmadığı zamanlarda gazoz kapakları düzleştirilerek oynanırdı)<br />Taso (Aslında tasolar 90'lı yılların sonlarına doğru 2000'li yılların başında çıkmıştı ve gazoz kapaklarını geri plana atarak zamanla yerini almıştı. O kadar rağbet görmüştü ki çıktığı an itibari ile sahteleri, çakmaları piyasaya sürülmüştü)<br /><br />Bunların dışında bilgisayarın olmadığı veya kısıtlı olduğu zamanlarda kasetle çalışan ateriler yaygındı ve onlarda şuan bilgisayarın yaptığı bağımlılıkla birebir aynıydı.<br /><br />90'lı Yıllarda Neler Yenilirdi Neler İçilirdi ?<br />Tabi 90'lı yıllar sadece oynanılan oyunlardan ibaret değildi. O yıllarda leblebi tozu, meybuz, capri sun gibi yiyecek ve içecekler de çok fazla ilgi görürdü. Leblebi tozu yiyerek konuşmak marifet isteyen bir işti hatta marifetten öte bir şeydi. Daha sonra sağlığa zararlı gerekçesiyle yasaklanmıştı.<br /><br />Kış aylarında o yeri dolmayacak olan soba sevdası vardı. Akşamları aile evde toplanır soba üzerinde kestane pişirilirdi.<br /><br />90'lı Yıllarda Neler İzlenirdi ? (Çizgi Film, Yerli ve Yabancı Diziler)<br />Ninja Kamlumpağalar<br />Kaptan Tsubasa<br />Pokemon<br />Maske (Yeşil Maske)<br />Transformers<br />Power Rangers<br />Zeyna<br />Herkül<br />Konan<br />Hulk Hogan ve Sürat Teknesi (Dizinin ismini tam olarak hatırlayamadığım için böyle yazdım)<br />İnce İnce Yasemince<br />Çılgın Bediş<br />Ruhsar<br />Olacak O Kadar<br />Çarli<br />Süper Baba<br />Mahallenin Muhtarları<br />Bizimkiler<br />A Takımı<br /><br />Bu çizgi film ve dizilerin hemen hemen hepsini hatırlarım ve hayranlıkla severek ailecek izlerdik :)<br /><br />90'lı yıllarda bir de kupon biriktirme olayı çıkmıştı ve gazetelerin rekabeti neticesinde ardı kesilmek bilmeyen bir gelenek halini aldı ve bu gelenek halen de devam etmekte. Mersin'de yaşarken ben küçükken annemler kuponlarla ansiklopedi setleri almışlar ve uzun kuyruklar, sıralar beklemişler. Bu ansiklopedi setleri Karacan Oxford, Gelişim Hachette ve Meydan larousse setleri halen kitaplıkta duruyor, hepsi tarih kokuyor hepsi 90'ları hatırlatıyor. 90'lardan kalan bir tek onlar var zaten 9-10 yaşlarındayken merakla bakmıştım az çok o günlerden beri halen arada sırada açıp bakarım ve halen eskilerin kokusu üzerlerinde durur.<br /><br />90'lı yılların güzelliklerini, o yıllardan aklımda kalanları, hatırladıklarımı yazarak o güzel yıllara bir nebze de olsa dönmek istedim. 90'lı yıllar güzeldi be. Bazen keşke zamanı geriye alabilsem de o güzel günlere, yıllara dönüp aynı şeyleri tekrar yaşayabilsem diye demeden geçemiyorum.<br /><br />Aklıma geldikçe veya hatırladıkça bu yazıyı güncelleyebilirim veya devamı niteliğinde yazılar yazmaya devam edebilirim.